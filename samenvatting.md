Dit document bevat de productbeschrijving van het 3D Basisbestand. Dit bestand bestaat uit drie producten en is beschikbaar bij het Kadaster in de <a href="https://www.pdok.nl/3d%20basisvoorziening">3D Basisvoorziening</a>. Het 3D Basisbestand bevat driedimensionale topografische objecten voor heel Nederland. Het is een afgeleid product. Het is géén 3D BAG of 3D BGT, hoewel deze basisregistraties wel als bron voor dit afgeleide product zijn gebruikt. Het is ook geen authentieke bron voor deze data.

Deze productbeschrijving beschrijft de inhoud van het 3D Basisbestand, de voorwaarden waaronder het tot stand is gekomen, inclusief aspecten zoals kwaliteit en actualiteit, en het uitwisselingsformaat. Deze productbeschrijving is geen standaard, maar mag wel als eerste input voor een toekomstige 3D standaard worden beschouwd. Dit is ook de reden dat Geonovum betrokken is: om vanuit haar netwerk input mee te nemen van anderen die met 3D bestanden bezig zijn, om te komen tot een framework voor het beschrijven van 3D bestanden, en om issues, die te maken hebben met hoe geometrie in 2D input-bestanden is gemodelleerd, mee terug te nemen naar de 2D standaarden.